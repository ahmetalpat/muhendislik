Eğer bir ortak çalışma toolu kullanıyorsanız ve bir dökümandan, dosyadan, datasheetten vs bahsediyorsanız o dosyanın nerede olduğunu söylemek yerine onu attach edin, olmazsa link verin, o da olmazsa yerini tarif edin. Çalıştığınız kişinin işini kolaylaştırın.
Bir komponent kullanmaya karar verdiğinizde bununla birlikte çalışacak başka komponentler varsa ve hangisinin daha uygun olduğunu kestiremediyseniz datasheete ve App Note'a bakın. Orada mutlaka uygulama örneği vardır. Yoksa ülke temsilcisini arayın. Ülke temsilcisi yoksa bölge temsilcisini arayın. Mail atarsanız geç dönerler.
Devre tasarlayacaksanız önce mutlaka blok diyagram çıkarın. Birbirleriyle haberleşecek komponentlerin haberleşme protokollerini kontrol edin. Birbirleriyle haberleşemiyor olabilirler.
İşlemci seçiminde aynı ailenin başka bir modelinde onun için ayrı bir komponent kullandığınız bir özellik var olabilir, onu kullanın. Bunun için üretici firmaların komponent seçim uygulamalarını kullanabilirsiniz.
Yapamadığınızda yardım isteyin. En azından nasıl bir yol izlemeniz gerektiğine dair fikir alırsınız. Çoğu zaman işin çok karmaşık olduğu duygusundan kurtulursunuz. O his sizi zihinsel olarak felç eder.
Çalışma arkadaşlarınız size bir şey tarif ederken onu biliyorsanız bile biliyorum demeyin. Birinin ağzına laf tıkmanın kötü bir şey olduğu bir yana, asıl sebebi size bildiğiniz şeyi tarif ederken bilmediğiniz bir şeylerden de bahsedebilecek olması.
Bir şeyin nasıl yapıldığıyla ilgili konu açılmışsa ve nasıl yapılacağını biliyorsanız konuştuğunuz kişilere o işi nasıl yaptıklarını sorun. Ne kullandıklarını, hangi kütüphanekerş kullandıklarını, donanımlarının ne olduğunu, onu neden seçtiklerini vs. Bir anda bir işi yapmanın 3-4 farklı yolunu öğrenivereceksiniz. Bir sonraki işinizde daha akıllı tercihler yapabileceksiniz.
Eğer bir iş fikriniz, ürün fikriniz varsa ve bu fikir bir noktada yüksek teknoloji içeriyorsa, "neden şunlar yapmamış?" diye kendinize sorun. Bir kaç yıllık meslek hayatınızda aklınıza gelen, karşınıza çıkan şeyin bir başkasının aklına gelmemiş olması, karşısına çıkmamış olması düşük bir ihtimal.
Kendinizi biraz küçümseyin. Kendinizi sevmemek anlamında söylemiyorum. Neden bir başkası yapmamış sorusu önemli bir soru. Bu sorunun cevabını bulduğunuzda çoğu zaman fikrinizi test etme aşamasına bile sokmayacaksınız. Yüzbinlerce insanın üzerinde çalıştığı bir konuda sizin dünyayı değiştirecek bir buluş yapma ihtimaliniz çok düşük. O şeyler haber sitelerinin yazdığı konudan habersiz editörlerin dünyasında oluyor. 1500 'lü yıllarda yaşamıyoruz. Ha deyince çığır açan buluş yapılmıyor.
Toplantılarda not alın. Toplantı notları için defteriniz olsun ve not alın. To-do listinizi toplantıdan sonra hemen çıkarın. 
Çalışma verimliliğiniz üzerine sürekli kendinizi geliştirmeye çalışın. Çalışma Verimliliğinizi Artırma Üzerine yazısına göz atabilirsiniz. Ne verimliliğin, ne de kendini geliştirmenin özel bir formülü yok. Hepsi küçük değişikliklerin birleşmesiyle ilgili. 
Meslektaşlarınızla arada bir buluşun. Bir komüniteniz yoksa oluşturun. 
Mutlaka blog tutun. 
Tasarım ve estetik çok fark yaratır.